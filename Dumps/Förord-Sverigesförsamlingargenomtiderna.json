[
    "Under \u00e5rhundradenas lopp har m\u00e5nga f\u00f6r\u00e4ndringar skett betr\u00e4ffande f\u00f6rsamlingarna i Sverige.",
    "Namn har \u00e4ndrats, f\u00f6rsamlingar (kyrkobokf\u00f6ringsdistrikt) har upph\u00f6rt, nya har tillkommit och s\u00e5 vidare.",
    "De sedan mer \u00e4n 300 \u00e5r f\u00f6rda kyrkob\u00f6ckerna har f\u00f6r all slags forskning ett utomordentligt stort v\u00e4rde.",
    "F\u00f6r den som s\u00f6ker uppgifter bak\u00e5t i tiden kan det emellertid med h\u00e4nsyn till de m\u00e5nga \u00e4ndringarna vara sv\u00e5rt att f\u00e5 fram det som efterforskas.",
    "Denna matrikels huvudsyfte \u00e4r att genom en systematisk sammanst\u00e4llning redovisa skedda f\u00f6r\u00e4ndringar bland annat s\u00e5 att det f\u00f6r varje tidsepok framg\u00e5r var kyrkoboksmaterialet kan \u00e5terfinnas.",
    "Vissa begr\u00e4nsningar har varit n\u00f6dv\u00e4ndiga.",
    "Endast f\u00f6rsamlingar inom Sveriges nuvarande territorium har tagits med.",
    "Av kyrkob\u00f6ckerna redovisas endast de grundl\u00e4ggande urkunderna husf\u00f6rh\u00f6rsl\u00e4ngd (fr\u00e5n 1895 ben\u00e4mnd f\u00f6rsamlingsbok) och f\u00f6delsebok.",
    "Uppgifterna redovisas f\u00f6rsamlingsvis i en huvudf\u00f6rteckning, upplagd i alfabetisk ordning efter f\u00f6rsamlingarnas namn.",
    "Matrikelns anv\u00e4ndbarhet utvidgas genom flera kompletterande listor m m (se inneh\u00e5llsf\u00f6rteckningen) f\u00f6r s\u00f6kning och f\u00f6r s\u00e4rskilda upplysningar.",
    "F\u00f6r tillkomsten av denna matrikel har en arbetsgrupp samverkat, best\u00e5ende av Wolmar H\u00f6gberg (sammankallande) och Thomas Pluntky fr\u00e5n riksskatteverket, Marianne Cedermark och Gunnar Adner fr\u00e5n kammarkollegiet, Britt Granaht och Birgitta Bergman fr\u00e5n statistiska centralbyr\u00e5n, Helmut Backhaus och Britt Hedberg fr\u00e5n riksarkivet, Lars Otto Berg fr\u00e5n landsarkivet i Uppsala, Anders Olofsson fr\u00e5n demografiska databasen i Ume\u00e5, Elisabeth Thorsell fr\u00e5n genealogiska f\u00f6reningen, Nils Marelius fr\u00e5n pastors\u00e4mbetet i Uddevalla samt G\u00f6sta Mellberg fr\u00e5n pastors\u00e4mbetet i Hj\u00e4rtum.",
    "Det huvudsakliga arbetet med insamling, granskning och sammanst\u00e4llning av uppgifterna i matrikeln har utf\u00f6rts av de tv\u00e5 sistn\u00e4mnda.",
    "Efter registrering av grundmaterialet vid demografiska databasen har varje nuvarande pastors\u00e4mbete beretts tillf\u00e4lle att granska och komplettera \"sina\" uppgifter.",
    "Med h\u00e4nsyn till att den rikst\u00e4ckande matrikeln \u00e4r ett f\u00f6rstlingsverk, som bygger p\u00e5 ett mycket omfattande material av skilda slag, kan en hundraprocentig fullst\u00e4ndighet och enhetlighet inte f\u00f6rv\u00e4ntas.",
    "Detta g\u00e4ller exempelvis namnformer och pastoratstillh\u00f6righet l\u00e5ngt tillbaka i tiden samt f\u00f6rekomsten av s\u00e4rskild f\u00f6delseregistrering vid f\u00f6rlossningsanstalter.",
    "Uppgifterna i matrikeln innefattar - s\u00e5 l\u00e5ngt det varit m\u00f6jligt - en redog\u00f6relse fr\u00e5n \u00e4ldsta tid till den I januari 1988.",
    "Komplettering har skett med indelnings\u00e4ndringar m m som beslutats under 1988 f\u00f6r att tr\u00e4da i kraft senare.",
    "Stora f\u00f6r\u00e4ndringar f\u00f6rest\u00e5r under de n\u00e4rmaste \u00e5ren genom den beslutade \u00f6verflyttningen fr\u00e5n pastors\u00e4mbetena av ansvaret f\u00f6r den lokala folkbokf\u00f6ringen till borgerliga myndigheter och \u00e4ven betr\u00e4ffande organisationen inom svenska kyrkan.",
    "Till f\u00f6ljd av detta kan matrikelns kartl\u00e4ggning av den historiska organisationen till dags dato f\u00e5 ett s\u00e4rskilt v\u00e4rde.",
    "Ut\u00f6ver de n\u00e4mnda i arbetsgruppen och pastors\u00e4mbetenas medverkan finns m\u00e5nga att tacka f\u00f6r tillkomsten av matrikeln, framf\u00f6rallt tj\u00e4nstem\u00e4nnen vid landsarkiven.",
    "Ett s\u00e4rskilt tack riktas ocks\u00e5 till Anders Ericson vid socialstyrelsen f\u00f6r hj\u00e4lp med f\u00f6rteckningen \u00f6ver f\u00f6rlossningsanstalter."
]