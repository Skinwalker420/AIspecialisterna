[
    "Alla personer som folkbokf\u00f6rs i Sverige f\u00e5r ett personnummer som identitetsbeteckning.",
    "Personnumret f\u00e5r du av Skatteverket.",
    "Om du en g\u00e5ng har f\u00e5tt ett personnummer beh\u00e5ller du samma nummer livet ut.",
    "Det inneb\u00e4r att personnumret inte \u00e4ndras om du till exempel flyttar utomlands.",
    "Du kan i vissa fall f\u00e5 ett personnummer \u00e4ven om du inte folkbokf\u00f6rs.",
    "Det g\u00e4ller om du har diplomatisk immunitet och vistas i Sverige under minst ett \u00e5r, till exempel om du \u00e4r anst\u00e4lld vid en utl\u00e4ndsk ambassad eller vissa internationella organisationer.",
    "Personnummer tilldelas i dessa fall p\u00e5 beg\u00e4ran av Regeringskansliet.",
    "Ett personnummer \u00e4r en identitetsbeteckning som bland annat talar om n\u00e4r du \u00e4r f\u00f6dd.",
    "H\u00e4r f\u00e5r du veta hur det \u00e4r uppbyggt och hur det anv\u00e4nds.",
    "Du anv\u00e4nder ditt personnummer i kontakt med myndigheter och privata f\u00f6retag eftersom det numret \u00e4r din identitetsbeteckning i Sverige.",
    "Skatteverket har uppdrag fr\u00e5n regeringen att tillhandah\u00e5lla aktuella och korrekta uppgifter om de som bor i Sverige s\u00e5 att andra myndigheter har underlag f\u00f6r planering och beslut.",
    "Det sker genom att folkbokf\u00f6ringen aviserar ut uppgifter om dig till andra myndigheter.",
    "De f\u00e5r r\u00e4tt uppgifter om dig n\u00e4r det sker f\u00f6r\u00e4ndringar i folkbokf\u00f6ringen, till exempel om din adress n\u00e4r du anm\u00e4ler flyttning.",
    "Privata f\u00f6retag kan f\u00e5 sina kundregister uppdaterade via\u00a0Statens personadressregister (SPAR).",
    "Personnumret anger din f\u00f6delsetid, ditt f\u00f6delsenummer och sist en kontrollsiffra.",
    "De enda uppgifter som man kan l\u00e4sa ut av ett personnummer \u00e4r f\u00f6delsetid och k\u00f6n.",
    "K\u00f6net framg\u00e5r av den n\u00e4st sista siffran i personnumret.",
    "F\u00f6delsetiden anges med sex siffror.",
    "Den inb\u00f6rdes ordningen mellan siffrorna \u00e4r f\u00f6delse\u00e5r, m\u00e5nad och dag.",
    "En person som har f\u00f6delsetiden 640823 \u00e4r allts\u00e5 f\u00f6dd den 23 augusti 1964.",
    "F\u00f6delsenumret best\u00e5r av tre siffror.",
    "Den sista siffran \u00e4r udda om ditt juridiska k\u00f6n \u00e4r man och j\u00e4mn om ditt juridiska k\u00f6n \u00e4r kvinna.",
    "Mellan f\u00f6delsetiden och f\u00f6delsenumret finns ett bindestreck (-), som byts ut mot ett plustecken (+) det \u00e5r en person fyller 100 \u00e5r.",
    "Antalet f\u00f6delsenummer \u00e4r begr\u00e4nsat.",
    "D\u00e4rf\u00f6r kan det h\u00e4nda att f\u00f6delsenumren har tagit slut f\u00f6r en viss dag.",
    "D\u00e5 kan du f\u00e5 ett personnummer d\u00e4r siffrorna f\u00f6r f\u00f6delsedagen \u00e4r en dag som \u00e4r n\u00e4ra din riktiga f\u00f6delsedag.",
    "Sista siffran i personnumret \u00e4r en kontrollsiffra.",
    "Den r\u00e4knas ut maskinellt med ledning av f\u00f6delsetiden och f\u00f6delsenumret.",
    "Om din f\u00f6delsetid i folkbokf\u00f6ringen \u00e4r fel kan du ans\u00f6ka om att f\u00e5 den \u00e4ndrad.",
    "Det g\u00f6r du genom att bes\u00f6ka ett av v\u00e5ra servicekontor och fylla i en blankett som heter \u201dBeg\u00e4ran om \u00e4ndring av f\u00f6delsetid\u201d.",
    "Till servicekontoret beh\u00f6ver du \u00e4ven ta med dig legitimation och dokument om din f\u00f6delsetid.",
    "Du m\u00e5ste kunna visa att den f\u00f6delsetid som \u00e4r registrerad i folkbokf\u00f6ringen \u00e4r fel och att annan f\u00f6delsetid \u00e4r r\u00e4tt ist\u00e4llet.",
    "Det st\u00e4lls h\u00f6ga krav f\u00f6r att \u00e4ndra registrerad f\u00f6delsetid.",
    "Om Skatteverket \u00e4ndrar din f\u00f6delsetid kommer du att f\u00e5 ett nytt personnummer och d\u00e5 beh\u00f6ver du ans\u00f6ka om nya identitetshandlingar.",
    "Om du har \u00e4ndrat eller ska \u00e4ndra ditt juridiska k\u00f6n f\u00e5r du ett nytt personnummer av Skatteverket.",
    "Om du blir folkbokf\u00f6rd i Sverige och f\u00e5r ett personnummer, ers\u00e4tter det samordningsnumret.",
    "F\u00f6r att f\u00e5 reda p\u00e5 vad som h\u00e4nder med dina svenska resehandlingar n\u00e4r du som svensk medborgare folkbokf\u00f6rts, bes\u00f6k Polisens hemsida.",
    "Om du f\u00e5r ett nytt personnummer vid till exempel r\u00e4ttelse av f\u00f6delsetid eller byte av juridiskt k\u00f6n, beh\u00f6ver du ans\u00f6ka om nya identitetshandlingar."
]