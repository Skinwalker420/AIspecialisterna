[
    "Ett \u00e4ktenskapsf\u00f6rord \u00e4r ett avtal om vad som ska vara enskild egendom i ett \u00e4ktenskap.",
    "Det kan skrivas n\u00e4r som helst under ett \u00e4ktenskap eller inf\u00f6r det.",
    "Det som utm\u00e4rker enskild egendom \u00e4r att den inte ing\u00e5r i en eventuell framtida bodelning.",
    "Det som inte \u00e4r enskild egendom kallas giftor\u00e4ttsgods.",
    "Det g\u00e5r alltid att skriva ett nytt \u00e4ktenskapsf\u00f6rord om att egendom som ni gjort till enskild ska bli giftor\u00e4ttsgods igen.",
    "F\u00f6r att ett \u00e4ktenskapsf\u00f6rord ska vara formellt giltigt m\u00e5ste det vara skriftligt, daterat och undertecknat av er.",
    "Ni m\u00e5ste ocks\u00e5 registrera det hos Skatteverket.",
    "Efter att ha beslutat om registrering l\u00e4gger Skatteverket in en kopia av \u00e4ktenskapsf\u00f6rordet i \u00e4ktenskapsregistret.",
    "I Skatteverkets kontroll ing\u00e5r inte att pr\u00f6va om ett \u00e4ktenskapsf\u00f6rord som l\u00e4mnats in \u00e4r r\u00e4ttsligt bindande mellan makarna eller vilken verkan handlingen har.",
    "G\u00f6r s\u00e5 h\u00e4r f\u00f6r att registrera ett \u00e4ktenskapsf\u00f6rord hos Skatteverket: Se till att skriva i ans\u00f6kan vem Skatteverket ska skicka originalet till efter registrering.",
    "L\u00e4mna g\u00e4rna kontaktuppgifter om Skatteverket beh\u00f6ver komma i kontakt med dig.",
    "Om du inte har m\u00f6jlighet att betala avgiften med bankgiro, eller i vissa fall med Swish, kan vi hj\u00e4lpa dig med betalningen i receptionen p\u00e5 Skatteverkets kontor i G\u00f6teborg, Malm\u00f6 och Sundbyberg.",
    "Vill ni upph\u00e4va eller \u00e4ndra ett tidigare \u00e4ktenskapsf\u00f6rord m\u00e5ste ni skriva ett nytt \u00e4ktenskapsf\u00f6rord och ans\u00f6ka om att f\u00e5 det registrerat.",
    "I det nya \u00e4ktenskapsf\u00f6rordet skriver ni vad som g\u00e4ller nu."
]