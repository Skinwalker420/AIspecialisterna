[
    "Identitetsintr\u00e5ng \u00e4r n\u00e4r n\u00e5gon obeh\u00f6rig anv\u00e4nder din legitimation, dina l\u00f6senord, ditt personnummer eller ditt mobila bank-id f\u00f6r att till exempel best\u00e4lla varor eller ta l\u00e5n i ditt namn.",
    "Det kallas ocks\u00e5 f\u00f6r identitetsst\u00f6ld, id-kapning eller identitetskapning och \u00e4r en form av bedr\u00e4geri.",
    "Kontakta Skatteupplysningen p\u00e5 telefon 0771-567 567 f\u00f6r att f\u00e5 hj\u00e4lp.Du ska \u00e4ven anm\u00e4la det till Polisen s\u00e5 att du kan skicka en kopia p\u00e5 anm\u00e4lan till Skatteverket.",
    "En typ av identitetsintr\u00e5ng eller id-kapning \u00e4r att n\u00e5gon obeh\u00f6rig \u00e4ndrar din folkbokf\u00f6ringsadress.",
    "Det finns flera s\u00e4tt att f\u00f6rhindra detta.",
    "Att sp\u00e4rra obeh\u00f6rig adress\u00e4ndring inneb\u00e4r att du anm\u00e4ler att flyttanm\u00e4lan och anm\u00e4lan av s\u00e4rskild postadress ska g\u00f6ras via Skatteverkets e-tj\u00e4nster.",
    "Om en anm\u00e4lan \u00e4nd\u00e5 g\u00f6rs p\u00e5 pappersblankett g\u00f6r Skatteverket en s\u00e4rskild kontroll av anm\u00e4lan.",
    "Komplettera med adressl\u00e5set s\u00e5 skyddar du dig mot att n\u00e5gon obeh\u00f6rig adress\u00e4ndrar, lagrar eller efters\u00e4nder din post.",
    "Det g\u00f6r du i tj\u00e4nsten Adressl\u00e5set som finns hos Svensk adress\u00e4ndring.",
    "Skaffa en digital brevl\u00e5da s\u00e5 du f\u00e5r ett meddelande om din folkbokf\u00f6ringsadress \u00e4ndras.",
    "I tj\u00e4nsten Ombud och beh\u00f6righeter kan du l\u00e4gga in en sp\u00e4rr mot ombudsregistrering via blankett.. N\u00e4r du har aktiverat sp\u00e4rren kan inte obeh\u00f6riga anv\u00e4nda en pappersblankett f\u00f6r att ans\u00f6ka om ombudsbeh\u00f6righeter.",
    "Du kommer inte heller kunna anv\u00e4nda blanketter f\u00f6r att sj\u00e4lv ans\u00f6ka om de beh\u00f6righeter som finns i e-tj\u00e4nsten Ombud och beh\u00f6righeter.",
    "D\u00e5 f\u00e5r du anv\u00e4nda din e-legitimation och registrera ombud i e-tj\u00e4nsten ist\u00e4llet.",
    "Genom att aktivera sp\u00e4rren minskar du risken f\u00f6r bedr\u00e4gerier.",
    "Logga in p\u00e5 Mina sidor och klicka p\u00e5 fliken folkbokf\u00f6ring\u00a0f\u00f6r att se\u00a0vilken adress som \u00e4r registrerad f\u00f6r dig."
]