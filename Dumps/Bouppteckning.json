[
    "N\u00e4r n\u00e5gon har avlidit ska ni som ing\u00e5r i d\u00f6dsboet g\u00f6ra en bouppteckning.",
    "Det inneb\u00e4r att ni g\u00e5r igenom och g\u00f6r en skriftlig sammanst\u00e4llning av den avlidnes och den efterlevande makans eller makens tillg\u00e5ngar och skulder.",
    "Just nu har vi en k\u00f6tid p\u00e5 cirka 8 veckor innan ditt \u00e4rende tilldelas en handl\u00e4ggare.",
    "T\u00e4nk p\u00e5 att k\u00f6tiden endast visar var vi befinner oss i handl\u00e4ggningen just nu och ger inte en exakt uppskattning n\u00e4r ditt \u00e4rende kommer att bli hanterat om du l\u00e4mnar in det idag.",
    "Handl\u00e4ggningstiden varierar ocks\u00e5 beroende p\u00e5 om ytterligare utredning eller komplettering beh\u00f6vs f\u00f6r ditt \u00e4rende.",
    "Vi behandlar \u00e4renden i den ordning de kommer in till oss och ger ingen f\u00f6rtur.",
    "Bouppteckningen \u00e4r d\u00f6dsboets legitimationshandling och visar vem som har r\u00e4tt att f\u00f6retr\u00e4da d\u00f6dsboet.",
    "Registrerad bouppteckning beh\u00f6vs ofta f\u00f6r att banker ska till\u00e5ta uttag fr\u00e5n den avlidna personens konto eller era gemensamma konton.",
    "En bouppteckning kan g\u00f6ras privat eller med hj\u00e4lp av en begravningsbyr\u00e5 eller jurist.",
    "En bouppteckning kan g\u00f6ras privat.",
    "D\u00e5 ska en av er efterlevande som b\u00e4st k\u00e4nner till d\u00f6dsboets egendom utses till bouppgivare och l\u00e4mna uppgifter om d\u00f6dsboet.",
    "Bouppgivaren ska ocks\u00e5 utse tv\u00e5 utomst\u00e5ende f\u00f6rr\u00e4ttningsm\u00e4n.",
    "Det \u00e4r tv\u00e5 personer som inte p\u00e5 grund av lag eller testamente har r\u00e4tt till att \u00e4rva den avlidna.",
    "F\u00f6rr\u00e4ttningsm\u00e4nnen intygar att allt har blivit riktigt antecknat och att tillg\u00e5ngarna har v\u00e4rderats efter b\u00e4sta f\u00f6rst\u00e5nd.",
    "Om ni har bett n\u00e5gon utomst\u00e5ende f\u00f6rvalta d\u00f6dsboet, exempelvis en boutredningsman eller en testamentsexekutor kan inte samma person agera som f\u00f6rr\u00e4ttningsman.",
    "Om ni anlitar professionell hj\u00e4lp med bouppteckningen, till exempel en begravningsbyr\u00e5 eller jurist, f\u00e5r ni hj\u00e4lp av dem och beh\u00f6ver inte Skatteverkets broschyr eller blanketter.",
    "Bouppteckningen ska skickas in till Skatteverket\u00a0inom fyra m\u00e5nader efter d\u00f6dsfallet.",
    "Skatteverket skickar ett informationsbrev med en f\u00f6rteckning \u00f6ver vilka kontor som handl\u00e4gger bouppteckningar till dig.",
    "Informationsbrevet\u00a0har ett \u00e4rendenummer samt personuppgifter om den avlidna personen.",
    "Vi skickar brevet tidigast tre veckor efter d\u00f6dsfallet.",
    "Det h\u00e4nder att den\u00a0avlidna personen\u00a0saknar tillg\u00e5ngar och f\u00f6rs\u00e4kringar som t\u00e4cker begravningskostnader och liknande.",
    "D\u00e5 kan d\u00f6dsboet v\u00e4nda sig till socialkontoret i den avlidna personens\u00a0hemkommun.",
    "Socialkontoret pr\u00f6var om det g\u00e5r att g\u00f6ra en d\u00f6dsboanm\u00e4lan.",
    "Om den avlidna personen\u00a0var gift eller registrerad partner ska man ta h\u00e4nsyn till hans eller hennes andel av de gemensamma tillg\u00e5ngarna n\u00e4r man r\u00e4knar ut om d\u00f6dsboanm\u00e4lan kan vara aktuell.",
    "Beh\u00f6ver ni s\u00f6ka anst\u00e5nd ska det g\u00f6ras inom tre m\u00e5nader\u00a0efter d\u00f6dsfallet.",
    "Ans\u00f6k genom att ringa eller skriv till oss och f\u00f6rklara varf\u00f6r bouppteckningen inte kan g\u00f6ras.",
    "Har du fr\u00e5gor om bouppteckning ska du ringa Skatteupplysningen."
]