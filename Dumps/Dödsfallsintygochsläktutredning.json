[
    "Ett d\u00f6dsfallsintyg med sl\u00e4ktutredning visar n\u00e4r en person avled och vilka efterlevande personen har.",
    "Nuvarande och tidigare maka/make samt barn presenteras.",
    "Om n\u00e5got av barnen inte lever l\u00e4ngre s\u00e5 visas barnbarn om det finns s\u00e5dana.",
    "Beh\u00f6ver du styrka att du \u00e4r syskon till den som avlidit s\u00e5 f\u00e5r du best\u00e4lla utdrag fr\u00e5n folkbokf\u00f6ringen p\u00e5 de f\u00f6r\u00e4ldrar som \u00e4r gemensamma d\u00e4r barn ska visas f\u00f6r att styrka att ni \u00e4r syskon.",
    "Du beh\u00f6ver ofta d\u00f6dsfallsintyg med sl\u00e4ktutredning i samband med bouppteckning.",
    "\u00c4ven vissa f\u00f6rs\u00e4kringsbolag kan vilja se intyget.",
    "Ring 0771-567 567 och s\u00e4g \"best\u00e4lla d\u00f6dsfallsintyg\" i talsvaret s\u00e5 kommer du till r\u00e4tt handl\u00e4ggare.",
    "Observera att d\u00f6dsfallsintyg bara kan tas fram f\u00f6r personer som avled efter den 1 juli 1991.",
    "F\u00f6r d\u00f6dsfall som intr\u00e4ffade tidigare f\u00e5r du v\u00e4nda dig till Riksarkivet.",
    "Ett d\u00f6dsfallsintyg med sl\u00e4ktutredning, och \u00f6vriga intyg i samband med d\u00f6dsfall, kan du f\u00e5 av Skatteverkets folkbokf\u00f6ring n\u00e4r d\u00f6dsfallet \u00e4r registrerat.",
    "Vi registrerar d\u00f6dsfallet s\u00e5 snart vi har f\u00e5tt ett d\u00f6dsbevis fr\u00e5n en l\u00e4kare eller ett sjukhus eller efter att vi har beslutat om d\u00f6df\u00f6rklaring.",
    "Begravningsbyr\u00e5er, begravningshuvudm\u00e4n, banker, f\u00f6rs\u00e4kringsbolag, pensionsbolag och krematorier kan \u00e4ven best\u00e4lla och skriva ut den h\u00e4r typen av intyg p\u00e5 egen skrivare via Skatteverkets e-tj\u00e4nst D\u00f6dsfallsintyg."
]