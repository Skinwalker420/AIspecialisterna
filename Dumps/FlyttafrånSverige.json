[
    "Om du planerar att bo utomlands ett \u00e5r eller mer ska du anm\u00e4la det\u00a0till\u00a0Skatteverket.",
    "Samma sak g\u00e4ller om du planerat att stanna kortare tid men sedan f\u00f6rl\u00e4nger din vistelse till ett \u00e5r eller mer.",
    "Om du flyttar till ett annat nordiskt land ska du anm\u00e4la inflyttning i det andra nordiska landet.",
    "Du kan \u00e4ven beh\u00f6va informera andra myndigheter och akt\u00f6rer om din utlandsvistelse.",
    "Fyll i blanketten som du n\u00e5r via l\u00e4nken nedan och skicka in till Skatteverket.",
    "For notification in English, please click the link below.",
    "Anm\u00e4lan f\u00f6r flytt utomlands f\u00f6r barn under 18 \u00e5r ska vara underskriven av samtliga v\u00e5rdnadshavare.",
    "Barn som fyllt 16 \u00e5r har r\u00e4tt att sj\u00e4lv g\u00f6ra en flyttanm\u00e4lan och skriva under.",
    "Skolplikten kan p\u00e5verkas av folkbokf\u00f6ringen.",
    "Kontakta din kommun f\u00f6r att ta reda p\u00e5 vad som g\u00e4ller f\u00f6r dina barn om de ska vistas utomlands hela eller delar av skol\u00e5ret.",
    "Om du flyttar till ett land utanf\u00f6r Norden registrerar Skatteverket dig som utflyttad fr\u00e5n Sverige fr\u00e5n och med dagen du flyttar, f\u00f6rutsatt att\u00a0du g\u00f6r anm\u00e4lan senast den dagen.",
    "Om du anm\u00e4ler flytten senare registreras du som utflyttad den dag Skatteverket f\u00e5r din anm\u00e4lan.",
    "Ditt svenska medborgarskap p\u00e5verkas inte av att du flyttar utomlands och registreras som utflyttad fr\u00e5n Sverige.",
    "Du beh\u00e5ller \u00e4ven ditt svenska personnummer.",
    "Du kan beh\u00f6va l\u00e4mna inkomstdeklaration i Sverige \u00e4ven fast du inte l\u00e4ngre bor eller vistas i landet.",
    "Det finns flera omst\u00e4ndigheter som avg\u00f6r om du ska betala skatt eller inte i Sverige efter att du har flyttat.",
    "Skatteverket registrerar den adress som du n\u00e5s via i utlandet och som du har skrivit i din anm\u00e4lan.",
    "Vi skickar uppgiften vidare till myndigheter, kommuner och regioner samt SPAR (Statens personadressregister).",
    "SPAR skickar i sin tur uppgifterna vidare till sina kunder, till exempel banker, f\u00f6rs\u00e4kringsbolag och f\u00f6reningar.",
    "SPAR gallrar uppgifterna om dig fem \u00e5r efter att du har flyttat utomlands.",
    "Det inneb\u00e4r att de d\u00e4refter inte finns kvar i SPAR om du inte beg\u00e4r uppskjuten gallring.",
    "Du kan beg\u00e4ra uppskjuten gallring p\u00e5 SPAR:s webbplats: D\u00e4remot kommer din adress att vara tillg\u00e4nglig f\u00f6r myndigheter, kommuner och regioner \u00e4ven n\u00e4r du \u00e4ndrar din adress utomlands.",
    "Det g\u00e4ller under f\u00f6ruts\u00e4ttning att de h\u00e4mtar uppgiften om ny adress utomlands fr\u00e5n Skatteverket.",
    "Du kan kontakta den myndighet, kommun eller den region det g\u00e4ller f\u00f6r att f\u00e5 veta om de har uppgift om din nya adress utomlands.",
    "Du f\u00e5r sj\u00e4lv ber\u00e4tta vilken adress du som \u00e4r i utlandet n\u00e5s p\u00e5 f\u00f6r de f\u00f6retag och organisationer som du anser beh\u00f6ver veta.",
    "Det tar olika l\u00e5ng tid innan ditt \u00e4rende tilldelas en handl\u00e4ggare beroende p\u00e5 vilket folkbokf\u00f6rings\u00e4rende som du vill ha hj\u00e4lp med.",
    "Handl\u00e4ggningstiden \u00e4r olika beroende p\u00e5 om ytterligare utredning eller komplettering beh\u00f6vs f\u00f6r ditt \u00e4rende.",
    "Vi behandlar \u00e4renden i den ordning de kommer in till oss och ger ingen f\u00f6rtur.",
    "Om du anm\u00e4ler flytt inom eller fr\u00e5n Sverige tar det cirka fyra veckor innan \u00e4rendet f\u00e5r en handl\u00e4ggare."
]