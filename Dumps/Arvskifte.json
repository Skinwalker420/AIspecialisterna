[
    "Efter bouppteckningen kan d\u00f6dsbodel\u00e4garna skifta boet.",
    "Det inneb\u00e4r att\u00a0ni delar upp tillg\u00e5ngarna mellan varandra som ni sj\u00e4lva \u00f6nskar eller som det st\u00e5r angivet i ett eventuellt testamente.",
    "N\u00e4r ni skiftar boet s\u00e5 kallas det att ni\u00a0g\u00f6r ett arvskifte.",
    "Arvskiftet \u00e4r ett avtal mellan del\u00e4garna om hur tillg\u00e5ngarna ska f\u00f6rdelas.",
    "Om ni \u00e4r \u00f6verens kan ni fritt skifta boets tillg\u00e5ngar efter de v\u00e4rden som ni sj\u00e4lva best\u00e4mmer.",
    "Ett arvskifte kan allts\u00e5 ske oberoende av de v\u00e4rden som redovisats i bouppteckningen.",
    "Det avtal ni skriver, den s\u00e5 kallade arvskifteshandlingen, ska ni inte skicka in till Skatteverket.",
    "Eftersom efterlevande maka, make eller registrerad partner \u00e4rver f\u00f6re gemensamma barn, \u00e4r det vanligt med d\u00f6dsbon som bara har en enda del\u00e4gare\u00a0\u2013 s\u00e5 kallade enmansd\u00f6dsbon.",
    "Det finns \u00e4ven andra fall d\u00e4r en person \u00e4r ensam del\u00e4gare i ett d\u00f6dsbo.",
    "Om du \u00e4r ensam del\u00e4gare i ett d\u00f6dsbo, \u00f6verg\u00e5r tillg\u00e5ngarna fr\u00e5n d\u00f6dsboet till dig n\u00e4r bouppteckningen registreras hos Skatteverket.",
    "D\u00e4rf\u00f6r beh\u00f6vs ingen s\u00e4rskild arvskifteshandling.",
    "D\u00e4remot m\u00e5ste du\u00a0sj\u00e4lv se till s\u00e5 att vissa tillg\u00e5ngar registreras p\u00e5 dig\u00a0\u2013 det kallas att f\u00f6ra \u00f6ver tillg\u00e5ngarna.",
    "Fr\u00e5n och med den 17 augusti 2015 kan Skatteverket\u00a0utf\u00e4rda ett europeiskt arvsintyg vid arv efter personer som avlidit den 17 augusti 2015\u00a0eller senare.",
    "Med hj\u00e4lp av det europeiska arvsintyget \u00a0blir det l\u00e4ttare f\u00f6r medborgare inom EU, med undantag f\u00f6r Storbritannien, Irland och Danmark, att h\u00e4vda sina r\u00e4ttigheter n\u00e4r det g\u00e4ller arv i internationella situationer."
]