[
    "Att sp\u00e4rra obeh\u00f6rig adress\u00e4ndring inneb\u00e4r att du anm\u00e4ler att flyttanm\u00e4lan och anm\u00e4lan av s\u00e4rskild postadress ska g\u00f6ras via Skatteverkets e-tj\u00e4nster.",
    "Om en anm\u00e4lan \u00e4nd\u00e5 g\u00f6rs p\u00e5 pappersblankett g\u00f6r Skatteverket en s\u00e4rskild kontroll av anm\u00e4lan Anv\u00e4nd tj\u00e4nsten om du vill att dina adressanm\u00e4lningar hos Skatteverket ska g\u00f6ras med e-legitimation och inte p\u00e5 pappersblankett.",
    "Tj\u00e4nsten Sp\u00e4rra obeh\u00f6rig adress\u00e4ndring\u00a0kan bara anv\u00e4ndas av privatpersoner.",
    "Den kan allts\u00e5 inte anv\u00e4ndas av f\u00f6retag.",
    "F\u00f6r att anv\u00e4nda tj\u00e4nsten\u00a0Sp\u00e4rra obeh\u00f6rig\u00a0adress\u00e4ndring\u00a0ska du ha fyllt 18 \u00e5r.",
    "Det \u00e4r bara du sj\u00e4lv som kan aktivera eller ta bort sp\u00e4rren med din e-legitimation.",
    "Det \u00e4r inte m\u00f6jligt att aktivera eller ta bort sp\u00e4rren via telefon, brev eller mejl.",
    "Om du ska flytta och har anm\u00e4lt sp\u00e4rra obeh\u00f6rig adress\u00e4ndring ska du anm\u00e4la flytten i Skatteverkets tj\u00e4nst Flyttanm\u00e4lan.",
    "Du ska inte fylla i och skicka in n\u00e5gon pappersblankett.",
    "Detsamma g\u00e4ller anm\u00e4lan om s\u00e4rskild postadress.",
    "Om en anm\u00e4lan l\u00e4mnas p\u00e5 annat s\u00e4tt \u00e4n via v\u00e5r e-tj\u00e4nst g\u00f6r Skatteverket en s\u00e4rskild kontroll av anm\u00e4lan.",
    "Komplettera g\u00e4rna med Svensk Adress\u00e4ndrings gratistj\u00e4nst Adressl\u00e5set.",
    "Tj\u00e4nsten sp\u00e4rrar obeh\u00f6rig efters\u00e4ndning eller lagring av din post.",
    "N\u00e4r du har sp\u00e4rrat f\u00f6r obeh\u00f6rig adress\u00e4ndring kan familjemedlemmar som \u00e4r folkbokf\u00f6rda tillsammans med dig fortfarande \u00e4ndra din adress om de anv\u00e4nder e-legitimation.",
    "Exempel p\u00e5 familjemedlemmar \u00e4r make, maka, registrerad partner, barn, f\u00f6r\u00e4ldrar och sambo (om ni har gemensamma barn).",
    "Du som har en s\u00e4ker, digital brevl\u00e5da f\u00f6r myndighetspost f\u00e5r nu ett meddelande s\u00e5 fort din folkbokf\u00f6ringsadress \u00e4ndras i v\u00e5rt register.",
    "Tj\u00e4nsten \u00e4r gratis och det \u00e4r ett snabbt och s\u00e4kert s\u00e4tt att h\u00e5lla koll p\u00e5 din adress.",
    "I den digitala brevl\u00e5dan anger du sj\u00e4lv om du vill ha\u00a0ett sms eller ett mejl n\u00e4r du f\u00e5r myndighetspost fr\u00e5n Skatteverket eller andra myndigheter."
]