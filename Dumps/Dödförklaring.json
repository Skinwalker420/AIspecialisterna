[
    "Om en person har f\u00f6rsvunnit kan du som anh\u00f6rig ans\u00f6ka om att f\u00e5 personen d\u00f6df\u00f6rklarad.",
    "Det kan vanligtvis g\u00f6ras tidigast efter fem \u00e5r.",
    "Men under vissa f\u00f6ruts\u00e4ttningar, som\u00a0naturkatastrofer eller stora olyckor, g\u00e5r det bra att ans\u00f6ka efter ett \u00e5r eller omedelbart efter f\u00f6rsvinnandet.",
    "Om en person har f\u00f6rsvunnit och det inte finns\u00a0n\u00e5gra uppgifter om vad som intr\u00e4ffat, f\u00e5r fr\u00e5gan om d\u00f6df\u00f6rklaring tas upp tidigast fem \u00e5r efter f\u00f6rsvinnandet.",
    "Om en person har f\u00f6rsvunnit och det \u00e4r utrett att den f\u00f6rsvunna personen\u00a0har omkommit, f\u00e5r du l\u00e4mna in en ans\u00f6kan om d\u00f6df\u00f6rklaring omedelbart utan n\u00e5gon v\u00e4ntetid.",
    "\u00c4r det d\u00e4remot inte utrett, men i h\u00f6g grad sannolikt, att den f\u00f6rsvunna personen\u00a0\u00e4r d\u00f6d, f\u00e5r du ans\u00f6ka om d\u00f6df\u00f6rklaring tidigast\u00a0ett \u00e5r efter f\u00f6rsvinnandet.",
    "Det finns en s\u00e4rskild regel f\u00f6r den som har\u00a0f\u00f6rsvunnit i samband med en naturkatastrof eller stor olycka.",
    "I dessa fall f\u00e5r du ans\u00f6ka omedelbart om det i mycket h\u00f6g grad \u00e4r sannolikt att den f\u00f6rsvunna personen har omkommit.",
    "Du ans\u00f6ker p\u00e5 blanketten Ans\u00f6kan D\u00f6df\u00f6rklaring\u00a0\u2013 f\u00f6rsvunnen person.",
    "P\u00e5 blanketten kan du l\u00e4sa mer om vem som kan ans\u00f6ka och vilka uppgifter som \u00e4r viktiga f\u00f6r handl\u00e4ggningen.",
    "N\u00e4r det g\u00e4ller d\u00f6df\u00f6rklaringar inom kortare tid \u00e4n fem \u00e5r efter f\u00f6rsvinnandet ska \u00e4rendet bed\u00f6mas av en s\u00e4rskild n\u00e4mnd inom Skatteverket.",
    "Om Skatteverket bed\u00f6mer att utredningen i \u00e4rendet talar f\u00f6r att personen \u00e4r avliden, publiceras en kung\u00f6relse (ett s\u00e4rskilt meddelande) i Post- och Inrikes Tidningar och, om det finns sk\u00e4l f\u00f6r det, i lokaltidning.",
    "I kung\u00f6relsen finns en uppmaning till den f\u00f6rsvunna personen att kontakta Skatteverket och att\u00a0allm\u00e4nheten ska l\u00e4mna uppgifter som kan bidra till utredningen.",
    "Efter publiceringen i tidningen m\u00e5ste en viss tid g\u00e5.",
    "Denna tid (kung\u00f6relsetiden) \u00e4r antingen tv\u00e5 eller sex m\u00e5nader beroende p\u00e5 vad som framkommer vid utredningen.",
    "N\u00e4r kung\u00f6relsetiden har g\u00e5tt ut fattar den s\u00e4rskilda n\u00e4mnden och Skatteverket beslut.",
    "Har inget som talar mot ans\u00f6kan kommit in, d\u00f6df\u00f6rklaras personen.",
    "I beslutet anges en d\u00f6dsdag.",
    "Efter detta kan\u00a0bouppteckning och arvskifte ske.",
    "Skicka blanketten till:Skatteverket205 30 Malm\u00f6 Har du fr\u00e5gor om d\u00f6df\u00f6rklaring kan du kontakta Skatteupplysningen p\u00e5telefonnummer 0771-567\u00a0567."
]