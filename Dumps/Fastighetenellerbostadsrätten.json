[
    "H\u00e4r har vi samlat s\u00e5dant som du beh\u00f6ver t\u00e4nka p\u00e5 om din anh\u00f6riga \u00e4gde en fastighet eller bostadsr\u00e4tt.",
    "Till exempel\u00a0vem som ska\u00a0betala fastighetsavgift, vad som h\u00e4nder om bostaden s\u00e4ljs eller om det finns ett uppskov med vinst, samt hur rot- och rutavdrag fungerar.",
    "Om den avlidna \u00e4gde en fastighet den 1 januari \u00e5ret d\u00e5 d\u00f6dsfallet intr\u00e4ffade, ska d\u00f6dsboet betala fastighetsavgift f\u00f6r hela detta \u00e5r och deklarera underlaget f\u00f6r avgiften \u00e5ret d\u00e4rp\u00e5.",
    "Detsamma g\u00e4ller f\u00f6r en fastighet med fastighetsskatt.",
    "Om det sker ett \u00e4garbyte, till exempel att n\u00e5gon \u00e4rver fastigheten eller att den s\u00e4ljs, \u00e4r det viktigt att den nya \u00e4garen s\u00f6ker lagfart hos Lantm\u00e4teriet.",
    "Den avlidna kommer annars att st\u00e5 kvar som \u00e4gare i Skatteverkets register trots att det \u00e4r fel, och d\u00f6dsboet som den som ska betala fastighetsavgift eller fastighetsskatt.",
    "Den nya \u00e4garen till fastigheten ska s\u00f6ka lagfart hos Lantm\u00e4teriet.",
    "Det g\u00e4ller \u00e4ven dig som har f\u00e5tt fastigheten genom arv eller testamente.",
    "P\u00e5 Lantm\u00e4teriets webbplats finns information om hur du g\u00e5r tillv\u00e4ga.",
    "\u00c4r det en byggnad p\u00e5 ofri grund ska den nya \u00e4garen inte s\u00f6ka lagfart, utan meddela Skatteverket att hen har blivit \u00e4gare till byggnaden.",
    "Hen ska samtidigt skicka med en kopia av den handling som ligger till grund f\u00f6r \u00e4garbytet, till exempel k\u00f6pekontraktet eller bouppteckningen.",
    "S\u00e4ljer d\u00f6dsboet fastigheten innan den har \u00f6verg\u00e5tt till en arv- eller testaments\u00adtagare, ska d\u00f6dsboet deklarera f\u00f6rs\u00e4ljningen \u00e5ret efter det kalender\u00e5r som kontraktet skrevs p\u00e5.",
    "Den nya \u00e4garen ska s\u00f6ka medlemskap i bostadsr\u00e4ttsf\u00f6reningen.",
    "\u00c4ven vid arv och testamente.",
    "S\u00e4ljer d\u00f6dsboet bostadsr\u00e4tten innan den \u00f6verg\u00e5r till en arv- eller testamentstagare, ska d\u00f6dsboet deklarera f\u00f6rs\u00e4ljningen \u00e5ret efter det kalender\u00e5r som kontraktet skrevs p\u00e5.",
    "Bostadsr\u00e4ttsf\u00f6reningen l\u00e4mnar en kontrolluppgift om f\u00f6rs\u00e4ljningen till Skatteverket och en kopia till s\u00e4ljaren senast den 31 januari \u00e5ret efter f\u00f6rs\u00e4ljnings\u00e5ret.",
    "Kontrolluppgiften, \u00d6verl\u00e5telse av bostadsr\u00e4tt (KU55), inneh\u00e5ller de flesta uppgifter som beh\u00f6vs f\u00f6r att kunna deklarera f\u00f6rs\u00e4ljningen.",
    "Om den avlidna hade uppskov med beskattning av vinst fr\u00e5n ett tidigare bostadsbyte, och ers\u00e4ttningsbostaden f\u00e5r en ny \u00e4gare, \u00e4r huvudregeln att d\u00f6dsboet ska betala skatt p\u00e5 uppskovsbeloppet.",
    "Med ers\u00e4ttningsbostad menas den nya bostad som den avlidna k\u00f6pte vid det tidigare bostadsbytet.",
    "Det finns undantag fr\u00e5n denna regel.",
    "Det \u00e4r n\u00e4r den avlidna personens D\u00e5 flyttas uppskovsbeloppet ist\u00e4llet \u00f6ver till den nya \u00e4garen och beskattas hos den personen senast n\u00e4r hen s\u00e4ljer bostaden.",
    "F\u00f6r att den nya \u00e4garen ska slippa skatt, eller f\u00e5 en mindre skatt, kan d\u00f6dsboet v\u00e4lja att frivilligt betala skatt f\u00f6r hela eller delar av uppskovsbeloppet.",
    "Den del av uppskovsbeloppet som beskattas beh\u00f6ver i s\u00e5 fall vara minst 20 000 kronor, eller resterande uppskovsbelopp om det \u00e4r l\u00e4gre \u00e4n 20 000 kronor.",
    "Det uppskovsbelopp som ska beskattas, eller som flyttas till den nya \u00e4garen, ska deklareras av d\u00f6dsboet \u00e5ret efter det kalender\u00e5r som bostaden fick en ny \u00e4gare.",
    "D\u00f6dsboet f\u00e5r beg\u00e4ra avdrag\u00a0f\u00f6r rotarbeten fram till d\u00f6dsfallets\u00a0datum.",
    "Det g\u00e5r inte att f\u00e5 skattereduktion efter d\u00f6dsfallet.",
    "Efterlevande barn kan heller inte\u00a0f\u00e5 skattereduktion f\u00f6r arbete som har utf\u00f6rts i f\u00f6r\u00e4lders bostad efter d\u00f6dsfallet.",
    "Flyttst\u00e4dning i samband med avveckling av d\u00f6dsboet ger inte r\u00e4tt till skattereduktion.",
    "Om din anh\u00f6riga hade en lantbruksfastighet som det s\u00e5lts skog fr\u00e5n, kan det finnas ett skogsavdrag knutet till fastigheten.",
    "Det kan ocks\u00e5 finnas ett s\u00e4rskilt bankkonto f\u00f6r att skjuta upp beskattning av skogsinkomster\u00a0\u2013 s\u00e5 kallat skogskonto.",
    "Om du \u00e4rver eller tar \u00f6ver en fastighet med skogsavdrag och skogskonto beh\u00f6ver du deklarera det \u00e5ret efter."
]