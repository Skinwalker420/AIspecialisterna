[
    "M\u00e5nga av dina r\u00e4ttigheter och skyldigheter \u00e4r beroende av att du \u00e4r folkbokf\u00f6rd och var du \u00e4r folkbokf\u00f6rd, till exempel\u00a0r\u00e4tten till\u00a0bostadsbidrag, var du ska betala din skatt och r\u00f6sta.",
    "Folkbokf\u00f6ringen \u00e4r den grundl\u00e4ggande registreringen av befolkningen i Sverige.",
    "Din r\u00f6str\u00e4tt best\u00e4ms av uppgifterna i Skatteverkets folkbokf\u00f6ringsregister 30 dagar f\u00f6re valdagen.",
    "Det \u00e4r d\u00e4rf\u00f6r viktigt att du \u00e4r r\u00e4tt folkbokf\u00f6rd.",
    "De flesta i Sverige \u00e4r folkbokf\u00f6rda p\u00e5 r\u00e4tt adress.",
    "Men att vara felaktigt folkbokf\u00f6rd \u00e4r olagligt.",
    "Den som medvetet l\u00e5ter bli att g\u00f6ra en flyttanm\u00e4lan eller anm\u00e4ler felaktiga eller ofullst\u00e4ndiga uppgifter till Skatteverket beg\u00e5r ett brott.",
    "Ett rent misstag \u00e4r inte ett brott, men ibland beh\u00f6vs en utredning av polis eller \u00e5klagare f\u00f6r att konstatera om det \u00e4r ett folkbokf\u00f6ringsbrott eller inte.",
    "Skatteverket \u00e4r skyldigt att anm\u00e4la ett misst\u00e4nkt folkbokf\u00f6ringsbrott.",
    "Andra myndigheter och privatpersoner kan ocks\u00e5 g\u00f6ra en brottsanm\u00e4lan till polis.",
    "Den som blir d\u00f6md f\u00f6r folkbokf\u00f6ringsbrott kan f\u00e5 b\u00f6ter eller f\u00e4ngelse i upp till tv\u00e5 \u00e5r.",
    "R\u00e4tt folkbokf\u00f6ring \u00e4r viktigt f\u00f6r att hela samh\u00e4llet ska fungera.",
    "D\u00e4rf\u00f6r f\u00f6rst\u00e4rktes best\u00e4mmelsen om att du ska vara folkbokf\u00f6rd d\u00e4r du bor genom en lag\u00e4ndring \u00e5r 2018.",
    "Folkbokf\u00f6ringsbrottet inf\u00f6rdes f\u00f6r att betona hur allvarligt det \u00e4r att medvetet g\u00f6ra fel.\u200b Det \u00e4r\u00a0viktigt att\u00a0vara folkbokf\u00f6rd d\u00e4r du bor, oavsett om du studerar eller om du bor p\u00e5 flera adresser.",
    "Skatteverket kan registrera uppgift om svenskt medborgarskap, utl\u00e4ndskt medborgarskap eller uppgift om statsl\u00f6shet.",
    "Med e-tj\u00e4nsten Visa folkbokf\u00f6rda p\u00e5 samma adress kan du f\u00e5 reda p\u00e5 om det finns fler personer folkbokf\u00f6rda p\u00e5 samma adress som du sj\u00e4lv \u00e4r folkbokf\u00f6rd p\u00e5.",
    "Om n\u00e5got inte st\u00e4mmer kan du l\u00e4mna uppgifter till Skatteverket."
]