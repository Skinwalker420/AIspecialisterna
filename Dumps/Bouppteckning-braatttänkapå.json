[
    "N\u00e4r en anh\u00f6rig d\u00f6r kan det vara bra att kontrollera vad som h\u00e4nder med personens konton och abonnemang.",
    "Om det finns ett f\u00f6retag kan du som anh\u00f6rig v\u00e4lja att driva det vidare eller avsluta f\u00f6retaget.",
    "P\u00e5 denna sida har vi samlat s\u00e5dant som \u00e4r bra att k\u00e4nna till.",
    "N\u00e4r en person d\u00f6r f\u00e5r m\u00e5nga myndigheter och f\u00f6retag information om detta fr\u00e5n Skatteverket.",
    "Det kan \u00e4nd\u00e5 h\u00e4nda att brev och tidningar kommer i den avlidna personens namn och att du sj\u00e4lv m\u00e5ste kontakta avs\u00e4ndaren f\u00f6r att till exempel avsluta prenumeration eller medlemskap i en f\u00f6rening.",
    "T\u00e4nk ocks\u00e5 p\u00e5 att f\u00f6ra \u00f6ver eller avsluta olika abonnemang som den avlidna har haft.",
    "D\u00f6dsfall inneb\u00e4r normalt grund f\u00f6r att kunna avsluta ett abonnemang utan upps\u00e4gningstid.",
    "Vid ett d\u00f6dsfall kan det h\u00e4nda att den avlidnas konton sp\u00e4rras till dess att bouppteckningen \u00e4r klar och registrerad hos Skatteverket.",
    "Detsamma g\u00e4ller konton som \u00e4gs tillsammans med den avlidna.",
    "Banker godtar normalt sett att personliga kostnader som den avlidna har haft betalas med d\u00f6dsboets medel om du kan visa upp r\u00e4kningar som \u00e4r st\u00e4llda p\u00e5 den avlidna eller d\u00f6dsboet.",
    "Om den avlidna hade autogiro-betalningar m\u00e5ste du som anh\u00f6rig sj\u00e4lv stoppa det.",
    "Konton fr\u00e5n d\u00f6dsboet kan ocks\u00e5 avslutas av banken efter arvskiftet.",
    "Det kan dock vara bra att ha kvar det konto som \u00e4r kopplat till Skatteverket \u00e4ven efter att deklarationen har l\u00e4mnats in, f\u00f6r utbetalning av skatte\u00e5terb\u00e4ring eller om d\u00f6dsboet ska betala kvarskatt.",
    "Prata med din bank om det.",
    "Om den avlidna var del\u00e4gare i ett f\u00f6retag eller drev enskild firma, kan du som efterlevande driva f\u00f6retaget vidare eller v\u00e4lja att avsluta det.",
    "L\u00e4s vidare om hur det ska g\u00f6ras p\u00e5 sidorna under F\u00f6retag."
]